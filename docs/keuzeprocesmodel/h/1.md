# Inleiding


## Aanleiding

De CORE-gemeenten Almelo en Utrecht zijn bezig met het uitwerken van de procesbeschrijvingen bij het iAMPRo model en willen hierin samenwerken. Zij hebben CROW gevraagd om de door Almelo uitgewerkte processen te gebruiken om referentieprocessen te beschrijven bij iAMPro. De vraag is om het iAMPro proces uit te werken tot een gedetailleerd werkproces inclusief de informatiemanagementprocessen conform de ISO 19650. Deze procesbeschrijving kan dan als onderbouwing dienen voor het standaardiseren van asset data in informatiemodellen en om door assetmanagers in de sector te worden gebruikt als referentieproces voor hun eigen assetmanagementpraktijk. 

## Context
Met alle maatschappelijke opgaven als energietransitie, klimaat adaptatie, diverse vervangingsopgaven (bestaande ondergrondse netwerken, kademuren, riolering etc) en het streven naar een gezonde en leefbare stad met een goede bodem en (grond)waterkwaliteit, is het steeds meer een puzzel om betere beslissingen te nemen tijdens het ontwerp én in de gebruiksfase van de openbare ruimte. Betere beslissingen kunnen worden genomen door een expliciete afweging tussen de voor- en nadelen van de politieke visie en daarvan afgeleid beleid en uitvoering. Asset management methodes én digitale informatie kunnen daarbij helpen. 

Asset management volgens de ISO 19650 biedt de theorie om vanuit een integrale bril, en denkend vanuit de hele levenscyclus betere beslissingen te nemen. In Nederland wordt in aanvulling op de ISO norm het iAMPro model van CROW gebruikt door provincies, gemeenten en RWS. Dit model geeft praktische handvaten voor het uitvoeren van asset management in de openbare ruimte en infrastructuur. Bij het iAMPro model kan het primaire werkproces worden uitgewerkt, denk aan inspecteren, ontwerpen of bouwen.

Digitalisering met behulp van bouwwerk informatiemanagement (BIM) conform de ISO 19650 biedt de mogelijkheid om de complexe vraagstukken in de gebouwde omgeving datagedreven aan te pakken. Alle partijen in de gebouwde omgeving werken daarbij samen om te zorgen dat er actuele, betrouwbare informatie digitaal beschikbaar is. Van deze ISO norm kan het procesmodel voor informatiemanagement worden afgeleid, waarbij overdrachtsmomenten tussen beheerder, projecten, aannemers en hun ketenpartners van cruciaal belang zijn.


CROW wil met haar processtandaarden en informatiemodellen en BIM kennis onderdeel zijn van het Digitaal Stelsel Gebouwde Omgeving (DSGO). Daarom baseren we ons bij de uitwerking van processen op de standaarden en richtlijnen die binnen het <abbr title="Digitaal Stelsel Gebouwde Omgeving">DSGO</abbr> passen. De informatiemodellen bij CROW, Ketenstandaard, Geonovum, Stichting Rioned en DigiGO moeten daarnaast bij voorkeur een samenhangend geheel vormen. Om dit te bereiken maken we gebruik van de processtandaarden die van toepassing zijn op gebouwde omgeving. Er is binnen het DSGO geen keuze gemaakt voor een procesmodel. 


## Probleem
Er zijn meerdere methodes om processen te modelleren en te visualiseren, elk met eigen voor- en nadelen. Als CROW meerdere methodes gebruikt, zijn verschillende informatiemodellen en beheerogevingen nodig om deze te beheren, en moet meerdere keren geinvesteerd worden in het visualiseren van de processen in onze kennisproducten. Dit zelfde geldt voor onze gebruikers, die het proces willen opnemen in hun eigen architectuur of applicaties. Keuze voor één procesmodel biedt schaalvoordelen voor zowel CROW als haar gebruikers.


##	Doel
CROW wil op een standaard wijze processen modelleren, zodat we onze kennis over processen op een eenduidige manier kunnen publiceren voor gebruik in applicaties en voor visualisaties van het proces in onze kennisproducten.
Daarom willen we:
* Bepalen met welke methode de processen vastgelegd worden 
* Bepalen hoe de processen gepubliceerd worden 


## Leeswijzer
Dit document beschrijft per hoofdstuk: 
2. De afwegingscriteria voor de keuze voor een methode van procesmodellering.
3. De beschikbare methodes om processen te modelleren en visualiseren;
4. De afweging van criteria en de keuze voor een methode.
5. Hoe processen worden gepubliceerd.


